## Vedtægter for Labitat


#### § 1 NAVN OG STATUS

- **Stk. 1.** Foreningens navn er Labitat.

- **Stk. 2.** Foreningens hjemsted er i København.


#### § 2 FORMÅL

- **Stk. 1.** Foreningens formål er at skabe et inkluderende rum for
  interdisciplinært samarbejde i forbindelse med anvendt teknologi,
  kunst, fabrikation mv., indeholdende dertil specialiserede faciliteter,
  samt at udbrede kendskab til de spirende muligheder der eksisterer
  for privat teknologiudvikling.
  Foreningens formål og drift sker indenfor rammerne af den gældende
  [Code of Conduct][].
  Ændringer til denne sker ved almindeligt flertal på generalforsamlingen
  eller imellem generalforsamlinger ved enstemmighed i bestyrelsen.
  Ændringer foretaget af bestyrelsen skal godkendes eller forkastes af
  førstkommende generalforsamling.

- **Stk. 2.** Foreningen har derudover til formål at skabe og vedligeholde
  samarbejder med lignende organisationer både indlands og udlands.


#### § 3 MEDLEMSKAB

- **Stk. 1.** Som medlem optages enhver, som ønsker at deltage i foreningens
  arrangementer, samt støtter foreningens formål (se § 2).

- **Stk. 2.** Medlemskab opnås ved indbetaling af gældende kontingentsats.

- **Stk. 3.** Medlemskabet gælder for kontingentindbetalingens dækningsperiode.

- **Stk. 4.** Udmeldelse af foreningen kan ske ved henvendelse til et bestyrelsesmedlem.

- **Stk. 5.** Udmeldelsen træder i kraft ved udgangen af indeværende kalendermåned.

- **Stk. 6.** Ved modarbejdelse af foreningens interesser, eller ved brud på
  [Code of Conduct][], kan personer gives et tidsafgrænset forbud (time-out)
  mod fremmøde eller deltagelse i onlineaktiviteter.
  Ved særligt grove eller gentagne overtrædelser kan personer
  ekskluderes fra foreningen.
  Eksklusion medfører permanent forbud mod fremmøde.
  Beslutning træffes af bestyrelsen ved simpelt flertal.
  Eksklusion og time-out kan prøves af den førstkommende generalforsamling,
  jf. § 4, og personen har adgang til at fremlægge sin sag på denne.

- **Stk. 7.** Ved afstemning kan medlemmer stemme digitalt,
  i henhold til [foreningens bestemmelser vedr. digital afstemning][EV].


#### § 4 GENERALFORSAMLINGER

- **Stk. 1.** Generalforsamlingen er foreningens højeste instans.

- **Stk. 2.** Ordinær generalforsamling afholdes årligt inden
  udgangen af andet kvartal.

- **Stk. 3.** Indkaldelse skal ske mindst to uger forinden,
  med angivelse af dagsorden til medlemmerne.

- **Stk. 4.** Dagsordenen kan ændres indtil fem dage inden generalforsamlingen.
  Eventuelle ændringer skal udsendes til medlemmerne.

- **Stk. 5.** Møde- og stemmeberettigelse på generalforsamlingen
  forudsætter medlemskab af foreningen.

- **Stk. 6.** Indmeldelsen i foreningen skal have fundet sted senest
  syv dage før den ordinære generelforsamling.

- **Stk. 7.** Forslag, der ønskes behandlet på generalforsamlingen,
  skal være bestyrelsen i hænde senest syv dage før generalforsamlingen.

- **Stk. 8.** Forslag om vedtægtsændringer, der ønskes behandlet,
   skal være bestyrelsen i hænde senest syv dage forinden generalforsamlingen.

- **Stk. 9.** Dagsorden for den ordinære generalforsamling:

       1. Valg af ordstyrer.
       2. Valg af referent.
       3. Valg af to stemmetællere.
       4. Bestyrelsesformanden og kassereren aflægger beretning,
          samt præsenterer planer for den kommende sæson.
       5. Kassereren fremlægger det reviderede regnskab til godkendelse.
       6. Forslag fra bestyrelsen eller medlemmerne,
          herunder vedtægtsændringer behandles.
       7. Behandling af eksklusionssager samt ændringer til Code of Conduct
       8. Valg af revisor.
       9. Valg af bestyrelse.
      10. Valg af kontaktpersoner iht. Code of Conduct
      11. Behandling af indkommende forslag.

- **Stk. 10.** Yderligere punkter kan tilføjes efter behov.
  Punkt 1 og 2 skal også medtages på ikke ordinære generalforsamlinger.

- **Stk. 11.** Referatet skal godkendes af bestyrelsen
  senest en måned efter generalforsamlingen.
  Godkendelsen indsættes herefter i referatet, som offentliggøres.

- **Stk. 12.** Generalforsamlingsreferater skal være tilgængelige for enhver
  \- evt. elektronisk, sammen med forenings vedtægter og godkendte regnskaber.

- **Stk. 13.** Valg af bestyrelse afvikles ved generalforsamlingen.

- **Stk. 14.** [Bestyrelsen](https://labitat.dk/wiki/Category:Boards) består
  som udgangspunkt af fem medlemmer, medmindre der er færre end fem kandidater.
  Der vælges tillige op til tre suppleanter i prioriteret rækkefølge.

- **Stk. 15.** Alle stemmeberettigede kan stemme på så mange
  eller så få kandidater de vælger.

- **Stk. 16.** Bestyrelsen er selvkonstituerende og udpeger selv
  bestyrelsesformand og kasserer blandt de valgte bestyrelsesmedlemmer.

- **Stk. 17.** Generalforsamlingen træffer sine beslutninger med simpelt
  flertal, d.v.s. mere end halvdelen af de gyldigt afgivne stemmer.

- **Stk. 18.** Afstemning foregår ved håndsoprækning.

- **Stk. 19.** Skriftlig afstemning anvendes, hvis det begæres af en eller
  flere mødedeltagere.


#### § 5 EKSTRAORDINÆRE GENERALFORSAMLINGER

- **Stk. 1.** Ekstraordinær generalforsamling afholdes,
  hvis et flertal i bestyrelsen finder det nødvendigt.

- **Stk. 2.** Et minimum på en tredjedel af medlemmerne kan begære en
  ekstraordinær forsamling, ved fremsættelse af en skriftligt begrundet
  anmodning for bestyrelsesformanden.

- **Stk. 3.** En medlemskatalyseret generalforsamling skal afholdes
  senest fire uger efter, at anmodningen er kommet bestyrelsen i hænde.

- **Stk. 4.** Indkaldelsesfristen for en ekstraordinær generalforsamling
  er to uger.


#### § 6 BESTYRELSEN

- **Stk. 1.** Foreningens daglige ledelse varetages af bestyrelsen.

- **Stk. 2.** Bestyrelsen vælges af generalforsamlingen
  for en periode af et års varighed.

- **Stk. 3.** Bestyrelsen leder foreningen i overensstemmelse med
  dens vedtægter og generalforsamlingens beslutninger.

- **Stk. 4.** Bestyrelsen består af følgende poster: bestyrelsesformand,
  kasserer, samt op til fem menige medlemmer.

- **Stk. 5.** Bestyrelsen skal vælge en bestyrelsesformand og en kasserer.

- **Stk. 6.** Til bestyrelsesmøder skal der foreligge en dagsorden.

- **Stk. 7.** Bestyrelsen er beslutningsdygtig ved mindst
  fire bestyrelsesmedlemmers tilstedeværelse.

- **Stk. 8.** Bestyrelsen fastsætter selv sin forretningsorden.
  Den kan nedsætte underudvalg og produktionshold til
  varetagelse af afgrænsede opgaver og projekter.

- **Stk. 9.** Såfremt et medlem af bestyrelsen måtte begære ønske om
  at forlade sin post, indsuppleres en suppleant fra toppen af suppleantlisten.


#### § 7 ØKONOMI, BUDGET OG REGNSKAB

- **Stk. 1.** Foreningens regnskabsår går fra 1. januar til 31. december.

- **Stk. 2.** Bestyrelsen er ansvarlig for budget samt regnskab,
  og står til ansvar overfor generalforsamlingen.

- **Stk. 3.** Foreningens regnskab føres af kassereren.

- **Stk. 4.** Foreningen har en foreningskonto.

- **Stk. 5.** Regnskabet revideres af den på generalforsamlingen
  valgte revisor.

- **Stk. 6.** Den på generalforsamlingen valgte revisor må ikke
  være siddende bestyrelsesmedlem.


#### § 8 TEGNING AF FORENINGEN

- **Stk. 1.** Foreningen tegnes udadtil ved underskrift af mindst
  et bestyrelsesmedlem, samt enten bestyrelsesformanden eller kasseren.

- **Stk. 2.** Ved optagelse af lån, eller ved salg af genstande hvis værdi
  overstiger 9.000 kroner tegnes foreningen af den samlede bestyrelse.


#### § 9 HÆFTE FOR FORENINGEN

- **Stk. 1.** Foreningen hæfter kun for sine forpligtelser
  med den af foreningen til enhver tid tilhørende formue.
  Der påhviler ikke foreningens medlemmer eller bestyrelsen
  nogen personlig hæftelse.


#### § 10 VEDTÆGTER

- **Stk. 1.** Disse vedtægter kan kun ændres med 2/3 flertal af de fremmødte
  på en generalforsamling, hvor ændringsforslaget fremgår af dagsordenen.

- **Stk. 1a.** Formuleringer og ordvalg i forslag til vedtægtsændringer
  kan ændres af generalforsamlingen så længe disse ændringer ikke påvirker
  forslagets budskab i grundlæggende grad.

- **Stk. 2.** Vedtægtsændringer træder i kraft efter
  generalforsamlingens afslutning.


#### § 11 OPHØR

- **Stk. 1.** Opløsning af foreningen kan kun finde sted med 2/3 flertal
  af de fremmødte på to hinanden efterfølgende generalforsamlinger,
  hvoraf den ene skal være en ordinær generalforsamling.

- **Stk. 2.** Ved opløsning tilfalder foreningens aktiver en eller flere
  velgørende foreninger efter generalforsamlingens nærmere bestemmelser.

[Code of Conduct]: code-of-conduct.md
[EV]: https://labitat.dk/wiki/Electronic_voting_in_Labitat "Electronic voting in Labitat"
